```markdown
# Valio Juustokakku Mango-Passiolla

## Ainekset

**Pohja**
* 170 g kaurakeksejä
* 50 g Valio voita

**Täyte**
* 4 liivatelehteä
* 2 prk (à 2 dl) Valio Keittiön vispikermaa
* 1 rasia (200 g) Valio Viola maustamatonta tuorejuustoa
* 1 prk (200 g) Valio Keittiön maustettua rahkaa mango-passio
* 1½ dl sokeria
* 2 rkl sitruunamehua
* keltaista elintarvikeväriä

**Sveitsiläinen marenki**
* 4 luomu kananmunan valkuaista
* 2½ dl sokeria

**Lisäksi**
* 2 passiohedelmää


## Ohje

1. Hienonna keksit ja sulata voi. Yhdistä keksimurut voisulaan.
2. Pingota leivinpaperi irtopohjavuoan (Ø 20 cm) pohjan ja reunan väliin. Leikkaa leivinpaperista suikaleet myös vuoan reunoille tai käytä valmista reunakalvoa.
3. Painele keksiseos vuoan pohjalle. Nosta jääkaappiin täytteen valmistuksen ajaksi.
4. Laita liivatteet likoamaan kylmään veteen. Vaahdota kerma. Lisää joukkoon tuorejuusto, rahka ja sokeri. Vatkaa tasaiseksi.
5. Liuota liivatteet kuumaan sitruunamehuun ja kaada ohuena nauhana rahkavaahtoon. Lisää halutessasi keltaista elintarvikeväriä muutama tippa kerrallaan, kunnes saat halutun lopputuloksen. Sekoita hyvin.
6. Kaada seos vuokaan ja tasoita pinta. Hyydytä jääkaapissa kelmulla peitettynä noin 4 tuntia tai yön yli. Poista hyytyneestä kakusta vuokareunus ja mahdollinen reunakalvo varoen.
7. Valmista marenki ennen tarjoamista. Tarvitset siihen vesihauteen ja lämpömittarin. Tee vesihaude: Laita ison kattilan pohjalle hieman vettä ja kiehauta. Kun vesi kiehuu, laske lämpöä ja nosta päälle pyöreäpohjainen teräskulho. Vesi ei saa osua kulhon pohjaan saakka eikä vesihöyryä tai vettä saa päästä kulhoon.
8. Mittaa valkuaiset teräskulhoon ja vatkaa niitä sähkövatkaimella. Lisää sokeri joukkoon vähitellen, samalla koko ajan sähkövatkaimella vatkaten. Vatkaa niin kauan, kunnes sokeri on liuennut valkuaisvaahtoon ja massa on saavuttanut noin 60 asteen lämpötilan. Aikaa tähän kuluu noin 10 minuuttia. Valmis marenki on kiiltävää, paksua ja notkeaa. Siirrä kulho pois kattilan päältä. Jatka vatkaamista vielä muutaman minuutin ajan, jotta marenki hieman jäähtyy.
9. Lusikoi marenki juustokakun päälle keoksi. Tee lusikalla kuvoita marenkiin, jotta saat kauniin eläväisen pinnan. Voit viimeistellä marengin pinnan lopuksi kaasupolttimella. Halkaise passiohedelmät ja lusikoi niiden hedelmäliha sekä siemenet varovasti marengin päälle. Tarjoa heti.

```
